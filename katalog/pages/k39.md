[Powrót](../)


## Monety Władysław IV Wazy (1632-1648, koronowany w 1632)

### Sekcje
- [Wstęp](#m1)
- [Władysław jako car Rosji (1610-1612)](#m2)


<a id='m1'></a>
### Wstęp
Władysław IV Waza (ur. 9 czerwca 1595 w Łobzowie, zm. 20 maja 1648 w Mereczu) – syn Zygmunta III Wazy i Anny Habsburżanki, król Polski w latach 1632–1648, tytularny król Szwecji 1632–1648, formalnie car Rosji w latach 1610–1613, a tytularny do 1634. [<a href="https://pl.wikipedia.org/wiki/W%C5%82adys%C5%82aw_IV_Waza">więcej</a>]

Wprawdzie moneta zdawkowa (moneta currents) była niezbędna dla codziennych drobnych transakcji i użyteczna, przy zachowaniu jej odpowiedniej proporcji względem monety dobrej, to stawała się jednak szkodliwa gdy wypuszczano ją w ogromnej ilości z jednoczesnym ustaniem bicia monety dobrej (moneta bona). W takim przypadku moneta dobra znikała, będąc wyławiana przez spekulantów, a pozostawała tylko zdawkowa, która jako mająca wartość swą wewnętrzną daleko mniejszą od nominalnej, szybko traciła na swym kursie. W konsekwencji, obniżka wartości monety powodowała nagłe drożenie wszystkich towarów i artykułów spożywczych, przez co następowało ogólne zubożenie kraju. Zgodnie z prawem Kopernika-Greshama pieniądz gorszy znów miał wyprzeć lepszy. Dobry srebrny i złoty pieniądz masowo tezaurowany, przetapiany na gorszą monetę, bądź wywożony za granicę praktycznie znikł z obiegu na rzecz boratynek i tymfów oraz monet zagranicznych o nieokreślonym kursie i fałszerstw-klepaczy. (WMS. 73)

Uchwała sejmowa z 1627 roku wstrzymała emisję drobnych monet. System monetarny pozostał jednak bez zmian. Projekt reformy monetarnej przedstawiony na sejmie koronacyjnym nie został przyjęty, a jedynie uchwalono usunięcie z obiegu monety obcej oraz zakaz wywozu z kraju złota i srebra. 

Mennictwo króla Władysława IV charakteryzowało się wybijaniem grubego pieniądza srebrnego - talarów i półtalarów oraz złotego - dukatów i ich wielokrotności. Poza dwoma mennicami koronnymi, krakowską i bydgoską, większą aktywność wykazywały mennice miejskie w Gdańsku i Toruniu. Z monet elbląskich znamy jedynie pamiątkowe talary z podwójną datą (1635/1636), a z litewskich unikatowego portugała medalowego (1639).
- Monety koronne były bite w mennicach bydgoskiej i krakowskiej
- Monety litewskie nie były bite (wyjątkiem była 10-dukatówka (raczej medalowa) wybita w 1639 roku, prawdopodobnie, aby pokazać na sejmie w 1640 roku, lub aby uczcić 44-lecie króla). IVAN str. 311
- Monety miejscie były bite w mennicach w Gdańsku, Toruniu, Elblągu i Opolu (monety opolsko-raciborskie)
- Monety moskiewskie w mennicach moskiewskiej i nowogrodzkiej (1610-1612). Kopiejki były bite w srebrze i złocie z napisem cyrylicą "Car i Wielikij Kniaź Władysław Żigimontowicz Wsieja Rusi". Kopiejek z pełnym napisem praktycznie się nie spotyka, ponieważ były one bite bardzo niestarannie. Kształty kopiejek są nieregularne a napisy fragmentaryczne i aby złożyć pełną legendę, trzeba kilku monet.
- Monety kurlandzkie były bite w Mitawie. Kurlandia, będąca lennem Polski pod rządami Jakuba Kettlera (1642-1681), miała prawo bicia swojej monety. W latach 1643-1646 wybito szelągi, talary, dukaty oraz niezmiernie rzadki portugał. Na monetach tych jako oznaki zależności lennej znajdują się herby Polski i Litwy.

Więcej w Katalogu Monet Polskich 1632-1648 Kamiński-Kurpiewski, od str. 11 oraz w WCN50 str. 108.


<a id='m2'></a>
### Władysław jako car Rosji (1610-1612)
Wygaśnięcie dynastii Rurykowiczów w Rosji w 1598. rozpoczęło okres tzw. Wielkiej Smuty, czyli walk wewnętrznych i zewnętrznych interwencji. W walkach brali udział także polscy magnaci, którzy poparli kandydaturę Dymitra Samozwańca do tronu carskiego. Zdobył on ostatecznie Moskwę po okresie walk i koronował się na cara w 1605. Po roku jednak został on obalony przez Wasyla Szujskiego, który zawarł sojusz z Karolem IX Sudermańskim, co Zygmunt III Waza uznał za wypowiedzenie wojny (<a href="../">wojna polsko-rosyjska 1609-1618</a>). W tej sytuacji wojska polskie ruszyły na Smoleńsk, podążające na odsiecz miastu wojska rosyjskie zostały rozbite w bitwie pod Kłuszynem w lipcu 1610 roku przez wojska dowodzone przez hetmana Stanisława Żółkiewskiego.

Na początku 1610 r. bojarowie, niezadowoleni z rządów cara Wasyla Szujskiego, ofiarowali koronę carską Władysławowi. Rokowania w tej kwestii prowadził hetman wielki koronny Stanisław Żółkiewski. On też zawarł w imieniu królewicza odpowiedni układ z bojarami i zaprzysiągł warunki elekcji pod Moskwą w dniu 27 sierpnia 1610 r. Koronacja Władysława na cara miała przypieczętować unię Rzeczypospolitej i Rosji. Rozpoczęto nawet bić monety z imieniem nowego cara Władysława Zygmuntowicza (ros. Владислав Жигимонтович). Jednak niechęć Zygmunta III wobec przyjęcia przez syna prawosławia – co było warunkiem bojarów rosyjskich do objęcia tronu cara Rosji – przekreśliła te plany, bowiem Zygmunt III zablokował objęcie tronu przez Władysława IV. Wojna polsko-rosyjska trwała jeszcze kilka lat. Wiosną 1612, na prośbę posłów rosyjskich, podjął wraz z ojcem wyprawę, której celem miało być odbycie koronacji w Moskwie. W międzyczasie jednak skapitulowała polska załoga Kremla moskiewskiego, tak że wojska Rzeczypospolitej zmuszone były zawrócić. 4 kwietnia 1617 Władysław występując jako car rosyjski podpisał poufny akt, w którym zobowiązywał się do zawarcia wieczystego przymierza z Polską, do walki z Turcją i Tatarami. Zapowiadał znaczne ustępstwa terytorialne na korzyść Rzeczypospolitej: Rosja miała jej oddać Briańsk, Kursk, Newel, Nowogród Siewierski, Poczep, Putywl, Rylsk, Siebież, Smoleńsk, Starodub i Wieliż. Nadto w imieniu Rosjan wyrzekał się wszelkich pretensji do Inflant i Estonii. We wrześniu 1617 Władysław podjął kolejną próbę opanowania tronu carów. Pospieszył na pomoc hetmanowi wielkiemu litewskiemu Janowi Karolowi Chodkiewiczowi, który oblegał Dorohobuż. 11 października załoga twierdzy poddała się i uznała carem Władysława. 28 października mieszkańcy Wiaźmy otworzyli przed nim bramy.

Po nieudanej próbie zdobycia Możajska, wojska polskie przypuściły nieudany szturm na mury Moskwy w nocy z 10 na 11 października. Działania wojenne trwały aż do zawarcia rozejmu w Dywilinie 11 grudnia 1618, w myśl postanowień którego Władysław nie zrzekał się jednak tytułu carskiego. Chociaż Władysław nigdy nie włożył na głowę korony carskiej, tytuł wielkiego księcia nosił do 1635 r., nie zważając, że Rosjanie, zrażeni polską polityką, wybrali innego władcę – Michała Romanowa. 

<table class="center">
  <tr>
    <th>Nr kat.</th>
    <td>160</td>
  </tr>
  <tr>
    <th>Rok</th>
    <td>1610-1612</td>
  </tr>
  <tr>
    <th>Lata emisji</th>
    <td>1610-1612</td>
  </tr>
  <tr>
    <th>Nominał</th>
    <td>1 grosz szeroki, praski, czeski</td>
  </tr>
  <tr>
    <th>Mennica</th>
    <td>Moskwa lub Nowogród</td>
  </tr>
  <tr>
    <th>Materiał</th>
    <td>Ag</td>
  </tr>
  <tr>
    <th>Waga [g]</th>
    <td>0,57</td>
  </tr>
  <tr>
    <th>Średnica [mm]</th>
    <td>14,26 x 10,67</td>
  </tr>
  <tr>
    <th>Awers</th>
    <td><img src="images/0160 - 1610-1612 - kopiejka - Wladysław IV jako car Rosji - awers.jpg"/></td>
  </tr>
  <tr>
    <th>Opis awersu</th>
    <td>Napis cyrylicą: [Цар]ь и В[елики]й князь [Вл]адислав [Жи]гимонт[ов]ич Все[я Р]уси" (CAR I WIELKIJ KNIAŹ WŁADYSŁAW ŻIGIMONTOWICZ WSIEJA RUSI) (żeby odczytać pełny napis, potrzeba co najmniej kilku monet)</td>
  </tr>
  <tr>
    <th>Rewers</th>
    <td><img src="images/0160 - 1610-1612 - kopiejka - Wladysław IV jako car Rosji - rewers.jpg"/></td>
  </tr>
  <tr>
    <th>Opis rewersu</th>
    <td>Jeździec z kopia (włócznią) w prawo (stąd nazwa kopiejka)</td>
  </tr>
  <tr>
    <th>Literatura</th>
    <td>Kamiński-Kurpiewski str. 108</td>
  </tr>
  <tr>
    <th>Uwagi</th>
    <td>Kopiejka moskiewska z tytułami królewicza Władysława IV (Władysław Zygmuntowicz) jako cara Wszechrusi. Bita po przyjęciu układu z bojarami, na mocy którego uznano władzę syna króla Polski. Emisja trwała ledwie dwa lata. Jedyna materialna pamiątka tych doniosłych wydarzeń</td>
  </tr>
</table>


[Powrót](../)