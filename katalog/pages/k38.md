[Powrót](../)


## Ważne reguły dotyczące monet (oraz książek numizmatycznych)

- **Monety na sprzedaż najlepiej oddać na aukcję** do jednego ze znanych domów aukcyjnych (w Warszawie: [GNDM/Marciniak](https://marciniakaukcje.pl), [Niemczyk](https://niemczyk.pl/), we Wrocławiu [SNMW](https://snmw.pl/)). Dom aukcyjny obsłuży cały proces, a ponieważ ich zarobek to procent od kwoty sprzedaży, to zależy im na uzyskaniu najlepszej ceny, dodatkowo moneta zostanie profesjonalnie opisana i sfotografowana. Na aukcji moneta ma szansę na uzyskanie właściwej i aktualnej ceny rynkowej, bo będą o nią zabiegać różni kolekcjonerzy, a czasem też inwestorzy. Bezpośrednia sprzedaż monet (np. oddanie w komis lub sprzedaż na targu) prawie na pewno spowoduje niedoszacowanie ich rzeczywistej wartości.
- **Aby samodzielnie sprawdzić przybliżoną wartość monety** najlepiej wyszukać podobne monety w serwisach aukcyjnych, takich jak [onebid.pl](https://onebid.pl/pl). Należy zwrócić uwagę na datę zakupu porównywanej w serwisie monety, częstość jej wystąpienia na aukcjach, rok emisji oraz stan zachowania (ceny sprzed kilku lat mogą być niższe niż obecne). W miarę możliwości dobrze jest uśrednić ceny z ostatnich kilku notowań danej monety. Ceny podobnie wyglądających monet mogą się bardzo różnić, może to zależeć od rzadkości odmiany monety, rocznika oraz jej stanu zachowania. Więcej informacji na temat wyceniania monet można znaleźć [tutaj](https://www.youtube.com/watch?v=y3ImnHK4lhc).
- **Niektóre książki numizmatyczne mogą być sporo warte dla innych kolekcjonerów**. W przypadku chęci ich sprzedaży oraz wyceny należy zastosować tę samą metodę co w przypadku monet (oddać je na aukcję).


[Powrót](../)